# P-värden 

Här hittar du:

- Förklaring vad [p-värden](#p-values) är
- Hur man tolkar p-värden
- Vanliga missförstånd om p-värden

## Vad är p-värden? {#p-values}

Definitionen av p-värden:

> sannolikheten att få ett resultat som är så extremt (eller mer extremt), givet att nollhypotesen är sann.

P-värden används vid inferentiell statistik. P-värden kommer från ett statistiskt test som man genomför på en datamängd. P-värdet går från 0 till 1. Ju närmare 0 det är, desto mindre sannolikhet att du har fått resultatet ifråga, givet att nollhypotesen är sann. Ju närmare 1 det är, desto större sannolikhet att du har fått resultatet ifråga, givet att nollhypotesen är sann.

Syftet med p-värdet är att skilja signalen från bruset. Signalen är exempelvis ett samband, och bruset är slumpmässigheter som alltid uppstår vid slumpmässiga urval. P-värdet ger därför en indikation på hur väl man lyckats skilja en signal från bruset.

Vad som är konstigt med p-värden är att värdet inte *inte* visar bevisvärdet för en hypotes. P-värdet visar bevisvärdet mot nollhypotesen! Det är en viktig skillnad.

Ord | Förklaring
----------- | ----------------------------------------------------------------------
**statistisk signifikans** | P-värden som nått under en godtycklig gräns (ofta 0,05).
**nollhypotes** H~0~ | Antagande att det *inte* finns något samband mellan två variabler. Nollhypotesen är ofta implicit.
**alternativ hypotes** H~1~ | Antagande att det *finns* en skillnad mellan två variabler. Hypoteser är alltid explicita.

Table: Ordlista

Om du signifikanstestar ett sambandsmått är nollhypotesen "det finns inget samband". Med andra ord att sambandsmåttet är 0 (såsom Pearsons r = 0). Ju längre ifrån 0 sambandet är, desto lägre kommer p-värdet att bli. Statistiska tester jämför med andra ord hur extremt resultatet är i förhållande till 0.

## Tolka p-värdet

p-värde | Bevisvärde
:---------------- | :-------------------
över 0,1 | Litet eller inget bevisvärde
0,1 till 0,05 | Svagt bevisvärde
0,05 till 0,01 | Bevisvärde
0,01 till 0,001 | Starkt bevisvärde
under 0,001 | Väldigt starkt bevisvärde

Table: Bevisvärde mot nollhypotesen (H~0~).^[Jag använder begreppet *bevisvärde* som en översättning av *strength of evidence*. Bevisvärde är mer vedertaget i svenskan än evidensgrad. Tolkningen är baserad på Annu. Rev. Stat. Appl. 2018. 5:393–419.]

Ett p-värde på 0,01 betyder att det är 1 procent sannolikhet att få det resultat du fått, eller mer extremt, givet att nollhypotesen är sann. Tittar vi i tabellen ovan så är det "starkt bevisvärde" mot nollhypotesen. Med andra ord är det osannolikt att få det resultatet om slumpen är sann.

### Exempel: placera bollar i korgar

![Om man har lika många bollar i båda korgarna är p-värdet högt, eftersom fördelningen är sannolik givet slumpen.](images/bollar.jpg)

Vi kan ta ett exempel på hur p-värdet fungerarar.

1. Du har 100 stycken bollar som ska placeras i två korgar.
2. Om bollarna placeras helt slumpmässigt i korgarna kommer det att vara ungefär 50 bollar i ena korgen och 50 i den andra (50/50). Då säger vi att det inte finns något samband mellan korgarna och bollarna. Detta är nollhypotesen.
3. Låt säga att vi i stället lägger 30 bollar i ena korgen och 70 i den andra korgen. Detta är den alternativa hypotesen.
4. Vi kan nu jämföra fördelningen 50/50 (nollhypotesen) med fördelningen 30/70 (alternativa hypotesen).
5. Vi kan uttrycka sannolikheten att vi fått detta resultat (30/70) eller mer extremt, givet att bollarna är fördelade slumpmässigt 50/50. Denna sannolikhet är p-värdet.
6. När bollarna placeras 30/70 så är det resultatet så pass extremt, givet fördelningen 50/50, att p-värdet blir väldigt litet (se nedan). Vi förkastar då nollhypotesen (50/50) och accepterar den alternativa hypotesen.
6. Men om bollarna hade placeras 51/49 så är resultatet inte alls extremt, givet fördelningen 50/50, och p-värdet blir då väldigt stort (se nedan). Vi kan då inte förkasta nollhypotesen (50/50).

Det enda p-värdet gör är alltså att se om bollarna har placerats slumpmässigt i korgarna, eller inte. I vetenskap hjälper p-värdet att se om ett samband kan ha uppstått slumpmässigt eller inte.

Här är några exempel på vad p-värdet blir när man flyttar runt bollarna i korgarna:^[Uträknat med exakt binomialt test, R-kod: `binom.test(50, 100, 0.5)`.]

Om bollarna är fördelade... | ...blir p-värdet detta
---------------------- | ----------------------------------------------
50/50 | p = 1. Tolkning: Det observerade resultatet är väldigt sannolikt givet slumpen. Det observerade resultatet (50/50) är inte extremt i förhållande till slumpen (50/50).
51/49 | p = 0,920. Tolkning: Det är väldigt sannolikt givet slumpen.
55/45 | p = 0,368. Tolkning: Det är fortfarande sannolikt givet slumpen (även om det är något mindre sannolikt).
30/70 | p = 0,0000785. Tolkning: Det är väldigt osannolikt givet slumpen.
10/90 | p = 0,00000000000000022. Tolkning: Det är extremt osannolikt givet slumpen.

### Vad som påverkar p-värdet

Två saker påverkar p-värdet:

- sampelstorleken - antal observationer.
- effektstorleken - hur stor skillnaden (eller sambandet) är.

Det innebär att man får mindre p-värden om man har många analysenheter. I en [enkätundersökning](#surveys) är det därför lättare att få lägre p-värden om man frågar fler personer. Det är också lättare att få låga p-värden ju större sambandet är.

I exemplet ovan med bollarna innebär det att skillnaden mellan antal bollar i respektive korg påverkar p-värdet. Det är därmed skillnaden i antal bollar som är effektstorleken (sampelstorleken hålls däremot konstant eftersom det alltid är 100 bollar i exemplet).

## Missförstånd om p-värden

P-värden har kritiserats i nästan hundra år och psykologen Paul Meehl kallade exempelvis p-värden "one of the worst things that ever happened in the history of psychology" [@meehl_theoretical_1978, 817].

Många forskare har också svårt att förstå det (se [Not Even Scientists Can Easily Explain P-values](http://fivethirtyeight.com/features/not-even-scientists-can-easily-explain-p-values/)). 

Här är några vanliga missförstånd om p-värden:

- [Missförstånd: "P-värdet visar sannolikheten att resultatet beror på slumpen"](#pvalue-chance)
- [Missförstånd: "P-värdet visar sannolikheten att nollhypotesen är sann"](#pvalue-null)
- [Missförstånd: "P-värdet 0,049 är bättre än p-värdet 0,051"](#pvalue-god)

## Skriva p-värden i text

P-värden bör alltid rapporteras tillsammans med ett statistikt test, till exempel sambandsmått. Skriv därför p-värdet efter sambandsmåttet. Rapportera alltid p-värdet med 3 decimaler.^[Undvik att förkorta med stjärnor (asteriks) såsom * p < 0,05 ** p <0,01 *** p < 0,001. Stjärnor användes på den tiden då vi inte hade datorer som kunde räkna ut exakta värden åt oss. Av någon anledning tycker många forskare att tiden före datorn uppenbarligen var storhetstiden och fortsätter skriva stjärnor. Men det är fullkomligt meningslöst att använda stjärnor på 2000-talet och visar bara på hur trögfotade forskare är.] Skriv `p < 0,001` om du får fram tre nollor i ditt statistikprogram.

Exempel 1 (Pearsons r):

> Det fanns ett medelstarkt samband mellan politisk kunskap och tidningsläsning (` r = 0,31; p = 0,002`).

Du kan inte skriva att tidningsläsning *påverkar* politisk kunskap eftersom vi inte vet den kausala riktningen (om du inte genomför experiment eller dylikt).

Exempel 2 (t-test):

> Det fanns en liten skillnad mellan de två grupperna (`t(130) = 1,481; p = 0,141`, d = 0,26).

Där `t(130)` är t-distributionen med antalet frihetsgrader inom parentes, `p` är p-värdet och `d` är den standardiserade effektstorleken [Cohen's d](https://en.wikipedia.org/wiki/Effect_size).

Var noga med att följa standardarder (förslagsvis [APA6, Publication Manual of the American Psychological Association](https://www.apastyle.org/)) när du skriver resultatet från statistiska analyser. Det möjliggör automatiska analyser av den statistiska analysen som är skriven i texten, och kan hjälpa dig hitta fel.

## Se även {#signifikans-sundell}

Anders Sundell (Statsvetenskapliga institutionen) förklarar signifikans och p-värden i denna video.

<iframe src="https://www.youtube.com/embed/8qiJLwxifY4" frameborder="0" class="mediaplayer videoplayer" allowfullscreen></iframe>

Fler videor om p-värden:

- [What is a p-value? (6 min)](https://www.youtube.com/watch?v=HTZ8YKgD0MI)
- [Hypothesis testing and p-values - Khan Academy (12 min)](https://www.youtube.com/watch?v=-FtlH4svqx4)
- [Probability and Statistics - Khan Academy](https://www.youtube.com/watch?list=PL1328115D3D8A2566&v=uhxtUt_-GyM)